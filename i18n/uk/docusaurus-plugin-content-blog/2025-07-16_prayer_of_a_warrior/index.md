---
slug: prayer-of-a-warrior
title: Молитва воїна
authors: [ageyev]
tags: [holy-land, israel]
draft: false
date: 2025-07-16
description: "Молитва воїна, який іде в бій, перебуває на духовному рівні, принципово недосяжному в умовах єшиви"
image: "" 
lang: uk
keywords: [Israel, war]
---

# Молитва воїна, який іде в бій, перебуває на духовному рівні, принципово недосяжному в умовах єшиви

בָּרוּךְ יְהֹוָה צוּרִי הַמְלַמֵּד יָדַי לַקְרָב אֶצְבְּעוֹתַי לַמִּלְחָמָה

Позиція галутних рабинів (так званих «харедим») щодо служби в армії є хибною не стільки тому, що вони не хочуть відпускати свою паству до армії, аби не втратити контроль над їхніми особистостями, а насамперед тому, що вони роблять це, прикриваючись Торою.

Після нападу на Ізраїль 7.10.23, ураховуючи ті жертви, які ми зазнали й продовжуємо зазнавати у цій війні, така позиція не може бути виправдана.

Наратив про те, що участь у війні за захист Ізраїлю заважає «вивченню Тори», є настільки ж абсурдним, як і твердження про те, що лікування поранених заважає вивченню медицини.

<!-- truncate -->

Курси підвищення кваліфікації лікарів не повинні бути місцем, де лікарі ховаються від хворих, бо тоді вони втрачають сенс. Так само і єшива не повинна бути місцем, де «ті, що вивчають Тору» ховаються від світу, а місцем, де їх готують до взаємодії з ним, і вона не має сприйматись як кінцевий етап такої взаємодії. Ви не можете винятково з книг навчитися, що таке любов до жінки й дітей, що таке ненависть до ворогів, які вбили твоїх друзів, що таке подолання страху смерті, й що таке віра у Всевишнього. Молитва воїна, який іде в бій, перебуває на духовному рівні, принципово недосяжному в умовах єшиви.

Так, можливо, у житті лікаря може бути період, коли він із якихось причин не може лікувати й змушений сконцентруватися тільки на вивченні медичних підручників і лабораторних роботах. Але уявімо собі лікаря, якого кличуть лікувати поранених, а він відповідає: «це відволікає мене від вивчення медицини, я можу забруднити свій стерильний білий халат, крім того, у вашій лікарні далеко не все ідеально, бракує навіть бинтів і антисептиків, і ті лікарі, які зараз там у забризканих кров'ю, нестерильних халатах лікують поранених, — це неправильні лікарі й медицина у них неправильна».

І ось точно так само зараз чинять галутні рабини. Як медицина втрачає сенс без клятви Гіппократа, так і їхнє «вивчення Тори» втрачає сенс без участі у місії народу Ізраїлю ([як каже Пінхас Полонський](https://youtu.be/Ijia-HUaMos?t=250): те, що вони відмовляються воювати за Ізраїль, спотворює їхнє розуміння Тори). У їхньому розумінні юдаїзм – це галут, а вихід із галуту для них – це відмова від юдаїзму. Дотримання численних побутових правил і заборон, вигаданих у галуті, для них важливіше за війну за землю Ізраїлю і важливіше за відновлення Храму.

Тому потрібно чесно сказати, що «харедимні» рабини, які дотримуються такої позиції, не можуть претендувати на роль духовних авторитетів, тим більше на роль «мудреців Тори».

---

Цей допис у соціальних мережах:

[Facebook](https://www.facebook.com/viktor.ageyev/posts/pfbid0n6R3mHpJXJSY3tQzCFE84kgcJ9Pi94gPQvDLcCHjX8xH6jLf6r6RQ55qQJKD7tdnl) (допис і обговорення російською)
